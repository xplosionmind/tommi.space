---
date: 2018-12-27
updated: 2022-11-07T14:28:02+01:00
tags: archive/scout
permalink: /ribelli/
lang: it
toc: false
serif: true
---

&emsp;&emsp;&emsp;*Sì! I ribelli siamo noi.*  
Noi quando ce ne andiamo randagi e **liberi** lungo le strade e i sentieri di montagna mentre altri si **chiudono** come topi ballerini in capannoni pieni di rumori e di stupefacenti.

&emsp;&emsp;&emsp;*Sì! I ribelli siamo noi.*  
Noi quando ci **inebriamo** della luce della luna e delle stelle, mentre altri sono solo capaci di uscire ubriachi e **offuscati** da una notte di bagordi.

&emsp;&emsp;&emsp;*Sì! I ribelli siamo noi.*  
Noi quando amiamo il **silenzio** delle grandi vette, il rincorrersi dei profili dei monti lontano all’orizzonte, il biondo colore dell’erba ai primi raggi dell’alba, mentre altri sono **rimbambiti** dal frastuono delle città, immersi nel grigio dell’asfalto e del cemento, **indifferenti** alla bellezza che nonostante tutto sta loro intorno.

&emsp;&emsp;&emsp;*Sì! I ribelli siamo noi.*  
Noi che ce ne infischiamo dei soldi e della carriera e troviamo piacere nelle cose **semplici** e nelle varie **amicizie**, mentre gli altri sgomitano per farsi largo e si arrampicano affannosamente cercando un successo fatto anche di imbrogli, **ipocrisie** e tradimenti.

&emsp;&emsp;&emsp;*Sì! I ribelli siamo noi.*  
Noi quando siamo capaci di spegnere lo stereo, la tele, e Spotify e apriamo la porta di casa per andare a **conoscere** di persona il mondo, gli uomini e le donne che abitano il pianeta, mentre altri si **chiudono** a guardarlo dal buco della serratura di una rappresentazione **virtuale** e priva di vita.

&emsp;&emsp;&emsp;*Sì! I ribelli siamo noi.*  
Noi quando siamo capaci di **sporcarci** le mani, di **comprometterci** in prima persona, di accettare le inevitabili contraddizioni che comporta il vivere e l’amare, di piegare la schiena per ascoltare le **deboli** parole di chi è malato e di chi soffre, mentre altri ci deridono e ci giudicano **sprezzanti** dall’alto delle loro **fredde** virtù prive d’amore.

&emsp;&emsp;&emsp;*Sì! I ribelli siamo noi.*  
Quando sappiamo vincere la timidezza e i timori e accettiamo di salire sul grande palcoscenico della vita per **interpretare** da veri protagonisti il ruolo che Dio ci ha affidato, mentre tanti altri si limitano a restare nell’ombra della platea capaci solo di ridere o **fischiare** se lo spettacolo non è di loro gradimento.

&emsp;&emsp;&emsp;*Sì! I ribelli siamo noi.*  
Noi, se sapremo fare tutte queste cose con **serenità** d’animo, testa dritta e **sorriso** sulle labbra e con desiderio di **coinvolgere** nel Grande gioco anche chi per il momento ne è rimasto fuori perché siamo convinti che la vita meriti di essere vissuta fino in fondo, da autentici **ribelli**.
