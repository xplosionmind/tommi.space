---
title: Insieme sempre
date: 2025-03-24T14:53:00+01:00
tags: [BancaEtica, Libera]
location: NCO, Casal di Principe
image: /assets/nco-insieme.webp
description: Una riflessione dopo tre giorni intensi e travolgenti a Casal di Principe con GenEtica.
---
Sono in viaggio (lo sono sempre mataforicamente, ora letteralmente), di ritorno da tre giorni a Casal di Principe, città tristemente celebre perché culla del clan dei [Casalesi](https://it.wikipedia.org/wiki/Clan_dei_Casalesi 'Clan dei Casalesi su Wikipedia'), ma in cui negli ultimi tre giorni ho solo conosciuto persone meravigliose, volenterose, accoglienti, calorose, empatiche. Coloro che hanno lottato contro la Camorra e che la stanno sradicando partendo dai margini. Ho ascoltato racconti da brividi, da lacrime, di lotta, di speranza. Tuttavia, per la prima volta da quando esiste questo spazio digitale, mi trovo senza parole per comunicare la veemenza trascinante di ciò che ho vissuto.

Mi limiterò allora a condividere la più significativa delle tantissime riflessioni nate in queste ultime ore nella mia testa disordinata. Sarò intenzionalmente forte, perché da troppo non condivido opinioni, qui. Sento sia proprio giunta l’ora di tornare a farlo con determinazione, accettando come inevitabili i miei dubbi e come cronica la mia confusione. Scrivetemi un’email o chiamatemi se vorrete discuterne.

---

Come spesso accade in momenti di iperstimolazione e irrefrenabile ispirazione, per non rimanere sopraffatto da ciò che sento, nelle ore appena trascorse sono tornato al mio vate-guida Noam Chomsky[^1]:

<blockquote lang=en>
	<p>We’re defined by our actions, not our words.</p>
</blockquote>

[^1]: Non riesco a trovare un riferimento reale a una citazione di Chomsky con queste parole esatte, [che io conosco da <cite lang=en>Captain Fantastic</cite>](https://imdb.com/title/tt3553976/quotes/?item=qt3120915 'La citazione su IMDb'))

Ascoltando e immergendomi nelle testimonianze dei fondatori delle numerose e ferventi [cooperative sociali](https://ncocucina.com/ 'Sito web della Nuova Cucina Organizzata') che ora fanno fiorire beni confiscati alla Camorra, ho riconosciuto quanto le persone potenti, stronze e infami puntino la propria vittoria sul ribaltamento dell’inopinabile verità Chomskyana. Questi pezzi di umano, frammentati da seti malsane per la perpetuazione della propria posizione dominante, sono periti nel trovare narrazioni adattissime ad astrarci dalla realtà delle loro azioni disumane—fatto salvo per innumerevoli scivoloni che facilmente si smarriscono nel marasma mediatico. Usando le parole più convenienti invece delle più concrete, i termini più convincenti invece di quelli più sinceri, le affermazioni più stuggenti invece di quelle più semplicemente *vere*.

Dalle lotte contadine alla Palestina, dagli Stati Uniti alla Camorra, ci sarà sempre qualche cornice comunicativa in cui ciò che quei pezzi-di riescono a far rientrare le proprie azioni, dipingendole come positive, incuranti della propria dignità e della nostra umanità. Parole, parole, parole, storie, storie, storie, siamo circondatз da narrazioni più o meno forzatamente consumate, tanto distorte quanto devastanti, plastiche, la cui autenticità è seconda all’attraenza. Israele sta sorprendentemente riuscendo (non sorprendentemente, ci sono decenni di propaganda, vabbè) a convincere certe persone che un genocidio sia legittima difesa (può essere legittima la difesa di un colonizzatore?). Vincenzo De Luca vuole farci credere che sia una buona idea mettere in vendita beni confiscati alle mafie, palesemente fra le organizzazioni più ricche del mondo. Non vedo molte differenze in queste strategie comunicative, in qualunque continente, in qualunque epoca, ma soprattutto adesso.

Nel 2025, <q lang=la>verba volant, scripta volant *quoque*. Facta manent!</q>

Da venerdì a oggi, Banca Etica, la *mia* banca—sottolineo *mia* perché ne sono socio e ne possiedo cinque azioni, perciò è letteralmente anche di mia proprietà—mi ha regalato l’opportunità di fendere l’opprimente foschia mediatica. Con la squadra poliedrica e energica di [GenEtica](https://bancaetica.it/genetica 'La pagina di GenEtica sul sito di Banca Etica') ho toccato con mano (e mangiato e bevuto e mangiato e bevuto) quello che resistenza, coraggio, paura, squadra, amore realmente significano.

Nessun potere potrà mai privarci delle nostre *azioni*. Per riappropriarci della nostra libertà, della nostra terra, dei nostri diritti, continuando a **occupare spazi** scomodi, dobbiamo **mostrare evidenze** ineludibili, **contare e camminare** come Peppino, **lottare** non *nonostante* le differenze, ma *nelle* differenze.

È stato un privilegio raro potersi trovare lì, camminare per quelle vie, dormire in quelle stanze, assorbire quelle conflittualità. Se ne avete occasione, prendete un treno e andate.

Abbiamo sentito ripetere allo sfinimento la chiave fondamentale della resistenza che affronta di petto la paura e che mette paura a chi su quella paura ha capitalizzato. Non basta trovare persone complementari, compagne di viaggio e di lotta, ma è essenziale riconoscersi fra realtà, organizzazioni, associazioni. Non saremo mai tuttз allineatз e d’accordo, ma non possiamo permetterci di restare solз.

Insieme, sempre.

<figure>
	<img src={{ image }} alt='Foto di gruppo con persone di GenEtica, di Banca Etica e di NCO, mostrando la bandiera di Libera'>
	<figcaption>Il 21 marzo 2025, il giorno del <a href=https://lavialibera.it/it-schede-2185-trenta_anni_di_libera_importanza_della_rete_rispoli title='“Trent’anni di Libera, l’importanza della rete” – lavialibera'>trentesimo compleanno di Libera</a>, noi <a href=https://pan.rent/@tommi/114202728644977248 title='Il mio post per celebrare il compleanno di Libera'>eravamo a cena</a> dalla Nuova Cucina Organizzata. Che emozione.</figcaption>
</figure>
